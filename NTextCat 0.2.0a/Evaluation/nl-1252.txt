(Novum) - Tien tot twaalf mensen zijn woensdagavond geëvacueerd na een brand in een zorgcentrum in Maarssen. Of er mensen gewond zijn geraakt, is nog onduidelijk. Dat meldt een woordvoerder van de brandweer.

Het vuur brak omstreeks 20.45 uur uit in een kamer op de eerste verdieping van het bejaardentehuis Merenhoef. De eerste verdieping werd daarop ontruimd. Rond 21.45 uur meldt de brandweer dat het vuur onder controle is en dat het pand wordt doorgelucht. Daarna wordt volgens de woordvoerder duidelijk of de bewoners weer terug kunnen naar hun kamer.

De oorzaak van het vuur is nog onbekend. Bij de brand zijn geen gevaarlijke hoeveelheden schadelijke stoffen vrijgekomen.